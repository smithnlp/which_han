中國係世界文明最早嘅發源地之一，亦係人類歷史上自己創建文字體系嘅文明之一（另外重有古埃及、古希臘、古印度、瑪雅文明同埋兩河文明）。中國文明嘅歷史至少可以講到四千幾年之前，有文字記載嘅歷史亦有三千幾年。喺大概公元前二十世紀，中國進入咗世襲王朝嘅階段，總共經歷咗夏朝、商朝、周朝、秦朝、漢朝、晉朝、南北朝、隋朝、唐朝、宋朝、元朝、明朝同清朝等等，喺朝代交替嘅時候重經歷過好多動亂同埋分裂時期，有春秋戰國時期、三國時期、五胡十六國時期、五代十國等等。喺清朝末年，西方嘅民主主義同共產主義等思想傳入中國，令中國三千幾年嘅集權王朝時期結束，中華民國同中華人民共和國亦都相繼成立。
