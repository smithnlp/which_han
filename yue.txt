出自維基百科，自由嘅百科全書

汪辜會談，又叫第一次汪辜會談，係喺1993年4月27號至4月29號期間，由台灣方面嘅海峽交流基金會（即「海基會」）董事長辜振甫，同中國大陸方面嘅海峽兩岸關係協會（即「海協會」）會長汪道涵喺新加坡舉行嘅會談。汪辜會談亦係海峽兩岸自1949年國民政府搬去台灣以嚟，首次進行嘅正式官方級會晤。

汪辜會談起緣於1992年，當時海協會致函請辜振甫訪問中國大陸，海基會回覆話有意願。雙方經過多次預備性磋商後，將會談定位為民間性、事務性、經濟性同埋功能性。之後喺當時新加坡國務資政李光耀斡旋下，同當時訪問緊新加坡嘅中國國家主席楊尚昆達成協議，定喺新加坡舉行。

經過連續三日密集協商，雙方喺4月29號上晝簽署兩岸公證書查證協議、兩岸掛號函件查詢補償事宜協議、兩會聯繫與會談制度協議，以及辜汪會談共同協議等四項事務性協議，而兩岸由當局授權嘅談判機制，象徵台海兩岸關係嘅解凍同埋發展。當時，民主進步黨立法委員施明德等人率領十幾名民進黨公職人員抗議，表達民進黨反對國共片面和談嘅立場。

由於中國大陸不滿中華民國總統李登輝上台後所推行嘅「務實外交」政策、佢喺1995年6月訪問美國、同埋佢後來發表嘅「特殊兩國論」，認為呢啲做法都違反「九二共識」精神，令大陸方面中斷為第二次汪辜會談所作嘅準備；協商機制亦因為1995年至1996年間台灣舉辦第一次總統直選，以及中國大陸針對台灣嘅導彈演習而中斷。兩岸關係因缺乏直接聯繫管道而唔穩定。及至1998年10月間，辜振甫率團訪問中國大陸，至再次達成加強對話、恢復協商嘅共識。

汪辜會談嘅主角–辜振甫同埋汪道涵喺2005年先後去世。

https://zh-yue.wikipedia.org/wiki/%E6%B1%AA%E8%BE%9C%E6%9C%83%E8%AB%87
